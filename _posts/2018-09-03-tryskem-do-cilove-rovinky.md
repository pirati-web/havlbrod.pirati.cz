---
date: 2018-09-03
category: blog
tags: Senát Chrudim Šemík
layout: post
title: Tryskem do cílové rovinky - Kandidát do Senátu Šemík sází na jinou formu komunikace s voliči
author: Miluš Kotišová
authorId: milus.kotisova    # uid nekoho z _people (nepoviné)
image: posts/2018-09-03-tryskem-do-cilove-rovinky.jpg

---

**Kontaktní síť 140 přímočarých „Havlíčků“ doplňující dvě plánované kanceláře v regionu, voličský kompas, vypravěčské 
festiválky, jízda motoráčkem napříč regionem nebo třeba kolektivní tvorba otevřené učebnice pro sebeřízené učení cizích 
jazyků: to mají být poslední esa v rukávu Romana Šemíka. Kandidát do Senátu s podporou Pirátů a hnutí Senátor 21 sází na 
blízký kontakt s voliči a ve spolupráci s Pirátskou putovní univerzitou zkouší hledat nové možnosti politické kampaně: může 
už během kampaně vzniknout něco prospěšného? Může samotná kampaň posunout hranice možného v politice?**

---

Roman Šemík by rád motivoval voliče k tomu, aby přišli k senátním volbám ve větším počtu.
Podporuje zrušení druhého kola voleb do Senátu, už tím by se o něco zvýšil mandát zvoleného
senátora. Ale domnívá se, že je třeba udělat pro opětovné získání důvěry voličů ve smysl této
instituce podstatně více. _„Mám v úmyslu v případě zvolení otevřít hned dvě kanceláře v obvodu. A
vedle toho si začínám budovat kontaktní síť se zástupci pro každou samosprávnou obec. Říkám jim
„Havlíčci“, jsou to takoví přímočaří a spolehliví pošťáci, kteří mi budou dávat zpětnou vazbu a
vyřídí ústní vzkaz od obyvatel obce,“_ uvedl Šemík. Na tiskové konferenci se osobně představil jeden
z nich, Pavel Štěpánek z Chrudimi, jinak také lídr pirátské komunální kandidátky. Štěpánek
vysvětluje, proč se mu ten nápad líbí: _„Je to cesta, jak umožnit občanům být v blízkém kontaktu se
svým senátorem, a já se postarám vždy zároveň o to, aby byl každý názor, podnět i kritika
vyslyšeny a došlo ke zpětné vazbě“_. Aktuálně síť čítá 5 zástupců a zájemci o tuto čestnou pozici se
mohou kandidátovi do Senátu hlásit sami.

Šemík chce být ve výkonu senátorské funkce transparentní, věnovat se tomu na plný úvazek bez
jiných pracovních povinností – určitou koncepci toho, jak by vypadala jeho komunikace s voliči
chce ukázat už během kampaně.

**Motoráček napříč regionem**
Na měsíc září a první týden v říjnu chystá se svým týmem celou řadu zajímavých akcí. V několika
obcích proběhnou vypravěčské festiválky (např. v Havlíčkově Brodě, Šlapanově) neboli sousedská
posezení s vyprávěním a zpíváním do kola. Vrcholem kampaně však bude jízda motoráčkem –
známým pod jménem Hurvínek – napříč regionem, která se koná 29. 9. Vláček vyjede kolem desáté
hodiny ráno z Chrudimi přes Slatiňany, Chrast, Hlinsko do Chotěboře a pak zase poputuje zpátky
do pardubického muzea. Po cestě čekají vláček dlouhá zastavení na nádražích, kde z vlaku vystoupí
dixielandová kapela a krajem se rozezní živá hudba.

**Otevřená učebnice Polylinguahack**
Ke zvýšení zájmu o senátní volby má přispět také ojedinělý projekt Pirátské putovní univerzity –
kolektivní tvorba učebnice pro učení cizích jazyků s názvem Polylinguahack. Projekt v sobě spojuje
do jednoho modulu inovativní metodiku výuky cizích jazyků, kurz programování (zmíněná
metodika se bude přetavovat v aplikaci vytvářenou pod licencí Creative Commons) a rešerše
inspirativních příkladů dobré praxe a zajímavých inovací ze zahraničí. Kdokoliv z řad veřejnosti má
ode dneška jedinečnou příležitost se do tohoto netradičního studia cizích jazyků a programování
zapojit.
IT konzultantem projektu je programátor Tomáš Mikulec z komunity kolem jazyka Python a
spolupracující s PyLadies: _„Spousta lidí si myslí, že programování je velice složité a je na to
potřeba pěti let vysoké školy. V dnešní době máme spousty nástrojů, jak počítačům vysvětlit, co od
nich chceme. Proto jsem mimo jiné spojil síly s Pirátskou putovní univerzitou, která to vidí
podobně.“_

**Medailonek Romana Šemíka**
IT odborník a ve volném čase nadšený rodopisec. Absolvent ČVUT fakulty strojního inženýrství. V
průběhu studia se specializoval na obor přístrojové, regulační a automatizační techniky. Pracoval
jako databázový administrátor v BIS ČR, později v odboru informatiky Kanceláře Poslanecké
sněmovny. Po roce 2000 pracovně prošel několika bankami, kde se věnoval převážně informační
bezpečnosti. Následovalo profesní období v Úřadu pro ochranu osobních údajů. Je několik let
registrovaným příznivcem Pirátů. Jako občanský lobbista se aktivně podílel na projektu
Rekonstrukce státu. Má i zkušenost z komunálu, část volebního období (2014-2015) byl
zastupitelem v městské části Praha Čakovice.

**O Pirátské putovní univerzitě**
Tento projekt zdola – založený na konceptu svobodného a sebeřízeného učení – založila členka
Pirátské strany Miluš Kotišová v lednu 2017. Dnes nabízí kolem 70 přednášek, dílen, seminářů či
besed. V rámci univerzity je možno studovat již 3 studijní programy (Úvod do monetární
gramotnosti, Kostarická studia a Vnitrostranické „zákonodárství“ – minimalistický přístup).
Univerzita se dál rozvíjí a pouští se i do nezávislého dobrovolnického výzkumu.

--------------

**Kontakty pro média:**

Roman Šemík, 724 122 151, roman.semik@gmail.com, kandidát do Senátu

Miluš Kotišová, 778 111 455, milus.kotisova@pirati.cz, zakladatelka a kurátorka Pirátské putovní univerzity

**Související odkazy:**

[Kandidát do Senátu Ing. Roman Šemík](https://romansemik.cz)

[Facebooková stránka](https://facebook.com/SeSemikemDoSenatu)

[Senátor na plný úvazek](https://wiki.pirati.cz/regiony/vysocina/senatni-kampan-chrudim_44)

[Pirátská putovní univerzita](https://facebook.com/groups/257921767995854/)

[Otevřená učebnice](https://wiki.pirati.cz/regiony/vysocina/senatni-kampan-chrudim_44/polylinguahack)

---
